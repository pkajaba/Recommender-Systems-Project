Bohatier Iľja Muromec platonicky miluje Krásnu Vasilisu a chcel by získať jej
srdce, lenže nevie, ako na to. Preto sa rozhodol, že sa poradí s Trojhlavým
drakom. Príde za drakom a hovorí:
- Chcel by som získať Krásnu Vasilisu, ale neviem, ako na to. Ty máš tri hlavy a
tri hlavy sú viac ako jedna. Poraď mi, ako ju môžem získať.
- Jednoducho. Zoberieš kijak, trepneš ju po hlave a je tvoja.
- Ale ja myslím ináč. Ja by som s ňou chcel žiť.
- Tak to ti naozaj neviem poradiť, ale choď za mojim starším bratom šesťhlavým
drakom, ktorý býva za tromi horami, tromi jazerami a tromi lúkami a ten ti
určite poradí.
A tak sa Iľja vybral na cestu. Keď prešiel cez tri hory, tri jazerá a tri lúky
prišiel k jaskyni, kde býval Šesťhlavý drak. Zavolal ho vonku a hovorí:
- Drak, ty si taký múdry a vzdelaný, máš šesť hláv, prosím ťa, poraď mi. Chcel
by som získať Krásnu Vasilisu, ale neviem ako.
- To je jasné. Vezmeš kijak, trepneš ju po hlave a je tvoja.
- Nie, nie, ja ju milujem a chcel by som s ňou žiť.
- Tak to ti neviem poradiť, ale choď za mojim najstarším bratom Ďeväťhlavým
drakom, ktorý býva za tromi horami, tromi jazerami a tromi lúkami a ten je z nás
najmúdrejší, ten ti určite bude vedieť poradiť.
A tak sa Ilja opäť vybral na dlhú cestu. Prešiel ďalšie tri hory, tri jazerá a
tri lúky až prišiel pred obrovskú jaskyňu, v ktorej býval Ďeväťhlavý drak.
Zavolal ho vonku a hovorí:
- Ďeväťhlavý drak, mám jeden problém a tvoji mladší bratia mi nevedeli poradiť,
a tak ma poslali za tebou, ževraj ty si najmúdrejší zo všetkých drakov. Chcel by
som získať Krásnu Vasilisu, ale neviem ako. Poraď mi, prosím ťa.
- To je jednoduché. Vezmeš kijak, trepneš ju ním po hlave a je tvoja.
- Ale ja som myslel získať ju tak, aby ma milovala, myslel som získať jej srdce
a žiť s ňou.
- Tak v tom ti neviem poradiť ani ja, ale choď za našou matkou Starou ježibabou,
ktorá býva za šiestimi horami, šiestimi jazerami a šiestimi lúkami v domčeku na
stračej nožke. Ona je vševedúca a určite ti poradí.
Tak sa zúfalý Ilja vybral opäť na dlhú cestu prešiel šesť hôr, šesť jazier a
šesť lúk, keď prišiel k domčeku na stračej nožke. Zavolal Starú ježibabu a
hovorí:
- Ježibaba, ty si vraj vševedúca, posielajú ma za tebou tvoji synovia. Mám jeden
problém, s ktorým si neviem rady: Chcel by som získať Krásnu Vasilisu, ale
neviem ako. Poraď mi.
- Synak, dám ti toto semienko. Musíš s ním prejsť dvanásť hôr, dvanásť jazier a
dvanásť lúk až prídeš do svojho rodného kraja. Tam ho zasadíš do rodnej zeme a
budeš sa oň starať. Po čase z neho vyrastie nádherný kvet s prenikavou vôňou.
Odtŕhneš ho a musíš sa s ním nepozorovane dostať do komnaty Krásnej Vasilisi.
Keď tam budeš, položíš ho pod jej posteľ, skryješ sa za záves a budeš čakať.
Keď príde Krásna Vasilisa a uloží sa spať, bude sa prehadzovať z boka na bok a
nebude môcť zaspať kvôli tej prenikavej vôni. Vstane a začne hľadať po celej
komnate, čo to tak krásne a prenikavo môže voniať. Keď to nikde nebude vedieť
nájsť, pozrie sa aj pod posteľ a keď sa zohne, ty vyskočíš spoza závesu, vezmeš
kijak, trepneš ju ním po hlave a je tvoja.
Rozprávkoví hrdinovia